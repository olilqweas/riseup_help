@title = 'Μάιος'
@toc = false


Η ιστορία της Riseup
--------------------

“Τι μπορούμε να κάνουμε για να δημιουργήσουμε τον κόσμο στον οποίο οι καρδιές μας λαχταρούν να ζήσουν;” μερικά πουλιά αναρωτήθηκαν, έπειτα από μια εξαντλητική και συναρπαστική εβδομάδα διαδηλώσεων κατά του Παγκόσμιου Οργανισμού Εμπορίου πριν από 25 περίπου χρόνια. Υπήρχε, και εξακολουθεί να υπάρχει, τόση πολλή δουλειά να γίνει για να επιτευχθεί αυτό, που η απάντηση έγινε απολύτως σαφής: θα προσφέρουμε τις γνώσεις και τις ικανότητές μας για να συνεισφέρουμε στο χτίσιμο κινημάτων αγώνα σε όλο τον κόσμο. Αυτή ήταν η αρχή του riseup.net.

Στην αρχή ήταν απλό, προσφέραμε λογαριασμούς και λίστες e-mail για ομάδες και φίλα. Θέλαμε να πολεμήσουμε το κεφάλαιο, όχι να εξαρτιόμαστε από αυτό. Για να το κάνουμε αυτό, στήσαμε αυτόνομες υπηρεσίες επικοινωνίας, έτσι ώστε οι κοινότητές μας να τις χρησιμοποιήσουν για τους σκοπούς της πολιτικής τους δράσης. Νέα πουλιά ενώθηκαν με το σμήνος μας κατά τη διάρκεια αυτής της περιόδου, προσθέτοντας τις δυνάμεις τους στον συλλογικό μας αγώνα.

Δεν ήμασταν τα μόνα που κάναμε αυτού του είδους τη δουλειά, οι τεχνολογικές συλλογικότητες από τα κάτω ήταν παρούσες σε διάφορα μέρη του πλανήτη εντός κινημάτων που αγκάλιαζαν και ενδυνάμωναν συλλογικές διαδικασίες. Συζητήσαμε το ρόλο της τεχνολογίας στο χτίσιμο κινημάτων, συγκεκριμένα το πώς η τεχνολογία οφείλει να χρησιμοποιείται για να προστατεύει και να εξυπηρετεί τις ανάγκες μας και όχι για την εκμετάλλευσή μας.

Ενταχθήκαμε σε νέες προσπάθειες και αρχίσαμε να αναπτύσσουμε λογισμικό - το Crabgrass ήταν η συμβολή μας στην “web 2.0” εποχή - ένα σύνολο εργαλείων για να βοηθήσουμε ομάδες με τα καθήκοντά τους. Αρχίσαμε να προσφέρουμε και το “pad”, ένα πολύ εύκολο στη χρήση συνεργατικό εργαλείο γραφής. Προσπαθήσαμε, και αποτύχαμε, να δημιουργήσουμε ένα εύκολο στη χρήση εργαλείο end-to-end κρυπτογράφησης βασισμένο στο email. Στο διάστημα αυτό, το σμήνος μας ξεπέρασε τα όρια της πόλης του Σιάτλ.

Μας δημιουργήθηκε το ερώτημα, τι ακολουθεί; Το διαδίκτυο είχε αλλάξει πάρα πολύ από τις αρχές της δεκαετίας του 2000. Οι Big Tech άρχισαν να παρέχουν υπηρεσίες που δεν ήμασταν ποτέ σε θέση να προσφέρουμε, ενώ παράλληλα ήμασταν σε θέση να παρέχουμε τον χειρότερο εφιάλτη των Big Tech — να μην παρακολουθούμε όσα χρησιμοποιούν τις υπηρεσίες μας. Οι διαρροές Snowden έφεραν αύξηση των χρηστών και των απαιτήσεων για τα συστήματά μας. Αναλογιζόμενα αυτά τα αιτήματα υποστήριξης αρχίσαμε να επικεντρώνουμε την προσπάθειά μας στη βελτίωση των υπηρεσιών μας. Ενεργοποιήσαμε μεγαλύτερη αποθήκευση αλληλογραφίας που μπορεί να διαβαστεί μόνο με τον κωδικό του λογαριασμού, και με τη βοήθεια του LEAP τώρα είναι πιο εύκολο από ποτέ να χρησιμοποιήσετε την υπηρεσία VPN μας.
 
Τα τελευταία δύο χρόνια έχουμε εστιάσει σε κάποια πονεμένα σημεία καθώς και στο να κατανοήσουμε και να ξεπεράσουμε το τεχνικό χρέος που έχει συσσωρευθεί με την πάροδο του χρόνου. Η συντήρηση υπηρεσιών δεν είναι τόσο συναρπαστική όσο το να δημιουργηθεί κάτι καινούριο, αλλά πρέπει να γίνει. Πίσω από τα παρασκήνια, εργαζόμαστε ασταμάτητα για να κάνουμε τις υπηρεσίες μας πιο αξιόπιστες, βελτιώνοντας τις υποδομές μας και κάνοντας την υποστήριξη των χρηστών όσο το δυνατόν πιο εύκολη. Όπως πάντα, συνεχίζουμε να πολεμάμε τους spammers και να προσπαθούμε να προωθήσουμε τον νέο κόσμο που οι καρδιές μας εξακολουθούν να απαιτούν.

Εάν μπορείς, ενίσχυσε το έργο της riseup - https://riseup.net/el/donate


Βοηθήστε μας να γιορτάσουμε ένα τέταρτο του αιώνα!
--------------------------------------------------

Σε λίγους μήνες η riseup θα γίνει 25 χρονών! Δεν είμαστε σίγουρα τι ακριβώς θα κάνουμε – αλλά θα θέλαμε πολύ να ακούσουμε τις ιδέες σας! Θα θέλατε να βοηθήσετε στον εορτασμό ενός τέταρτου του αιώνα αυτόνομων επικοινωνιών;

Θα θέλαμε πολύ να ακούσουμε πράγματα που σας έχουμε βοηθήσει να πετύχετε. Ή την προσωπική σας ιστορία μαζί μας – πώς ακούσατε για μας; Πώς σας έχουν χρησιμεύσει οι υπηρεσίες μας;

Ίσως υπάρχει μια ιστορία που θα θέλατε να μοιραστείτε; Ίσως έχετε ένα σχέδιο που θέλετε να δείτε να αναπαράγεται σε όλο τον κόσμο; Ίσως έχετε το καλύτερο αντικαπιταλιστικό αστείο που υπάρχει και θέλετε να το πείτε; Εάν υπάρχει κάτι που θα θέλατε να μοιραστείτε, καθώς ετοιμαζόμαστε να γιορτάσουμε 25 χρόνια, παρακαλούμε στείλτε το μέσω email στο outreach@riseup.net ή μέσω ταχυδρομείου.

Όπως πάντα, μπορείτε επίσης να συνεισφέρετε οικονομικά για να υποστηριχτεί η δουλειά της riseup στο https://riseup.net/el/donate